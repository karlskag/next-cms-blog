---
title: 'HTFF Alumner: The ones that got away?'
heroImg: /uploads/posts/hero-htff-2.png
excerpt: >
  Varje år försvinner en drös lovande spelare från organisationen utan att
  passera genom a-laget. Låt oss ta en titt på vilka - och hur det gått. Finns
  några guldklimpar vi låtit slinka mellan fingrarna?
author: content/authors/Karl-S.md
date: 2025-05-01T22:00:00.000Z
tags:
  - tag: content/tags/htff.mdx
---

Sedan klubben återuppstod har mängder av spelare passerat genom HTFF. Alla är onekligen talangfulla och spännande, men bara en handfull av dem kan etablera sig i a-laget. De som lyckas ta steget blir söderorts kelgrisar, hyllade till skyarna som lyckade exempel på fotbollsfabrikens ständiga produktion. Men vad händer med resten? \
\
Låt oss dyka ned i statistiken för de som nästan nådde hela vägen i Hammarby - missade vi någon guldklimp?

## Jag kom, jag såg, jag ratades

Jag vill inte ta med alla spelare som lämnat i denna lista, utan har valt de som av någon anledning gjort ett stort intryck på mig, eller spelare som haft en häftig karriärutveckling efter de lämnade. Varje namn i listan följs av nuvarande klubb, Sofascore snittbetyg de senare 12 månaderna, marknadsvärde på Transfermarkt samt stats från spelarens sista säsong i HTFF.

## 2021

**Joe Mendes (FC Basel) 7.0, €4m**: *26 matcher - 4 mål*\
En spelare vi "snodde" från gnaget, som ändå presterade rätt bra i HTFF. Förtjänade nog en chans i a-laget när vi hade möjligheten, särskilt eftersom vi ofta spelade med wingbacks på den tiden. Fick dock som alla vet kalla handen av den ökände Milojevic. Ett av flera tveksamma beslut han skulle fatta under sin tid i Bajen... Mendes studsade sedan via Solna ut i Europa. Gjorde det helt OK i portugisiska Braga och hör numera hemma i Schweiz där han radar upp stabila prestationer. Listans högst värderade spelare på drygt 40 miljoner enligt Transfermarkt.\
![](/uploads/Medes-value.png)\
**Alex Douglas (Lech Poznan) 6.73, €2m:** *20 matcher*\
Spelade mittfältare till en början men flyttades ned som back. Verkar ha imponerat på ledningen men det är svårt att säga nej när ett lag som tuffar på mot allsvenskan kommer och knackar på. Självklart kunde vi se att han var talangfull, teknisk och lugn med bollen, men han låg inte först i kön till a-laget och den succén han sedan fick gick inte att förutspå.\
Framhölls senare som en av allsvenskans bästa backar i VSK, hämtades för rätt stora pengar till ett topplag i Polen och gjorde startdebut i landslaget på bara något år. Har tappat lite på senare tid men kan absolut hålla internationellt under många år.

## 2022

En väldigt speciell trupp när man ser tillbaka på den några år senare. Spelare som Erabi, Hammar, Madjed och Karlsson gjorde alla tvåsiffrigt antal matcher i laget. I ett lag med så många stortalanger är det väldigt svårt att sticka ut, men det finns några som tog bakvägen till svensk fotbolls finrum.

**William Hofvander (AIK) Ingen rating, Ingen värdering:** *28 matcher - 6 mål*\
Gjorde många matcher under säsongen men poängproduktionen stack inte ut. Lämnade efter säsongen för Umeå FC där han 2024 fullkomligen exploderade. 15 mål och 7 assist ledde till ett kontrakt med solnalaget där han dock direkt drog på sig en rejäl skada som förstört årets säsongsinledning.

**Leon Hien (Degerfors) 6.95, €250k:** *9 matcher - 1 mål*\
Ingen uppseendeväckande säsong. Lirade anfall medan brorsan Isak valde mittback. Lämnade för norska Odd vilket kändes lite *märkligt*, men de såg potential. Har sedan skolats om till mittback och är nu ordinarie för Degerfors i allsvenskan. Jag tror det kan fortsätta uppåt för Leon, gjorde mål nyligen i segermatch mot Häcken borta.

**Ben Engdahl (Häcken) 6.55, €150k:** *12 matcher - 0 mål*\
Ytterback som jag trodde skulle ta steget till a-laget. Jag såg honom som en arvinge till Simon Sandberg på högerbacken. Men vad hände, jo Mackan Karlsson. Då blev det till att packa väskorna och fara söderut. Efter några år i Nordsjaelland som innehöll utlåningar till J-Södra och Helsingør har han nu landat på bänken i BK Häcken. Noll poäng på sex framträdanden för laget, men är fortfarande bara 21 så han har framtiden för sig.

**Hedersomnämnande: Aziz Harabi (Nordic United) 6.8, Ingen värdering:** *11 matcher - 0 mål*\
En spelare som fångade mitt intresse i ungdomslagen, lyckades inte färga tillräckligt i HTFF. Får dock ett hedersomnämnande här efter drömmålet i en träningsmatch mot Sirius 2022 som gjorde honom till en snackis bland fansen. Det var nog många som tyckte det var tråkigt att han lämnade utan att verkligen hinna visa vad han kunde. Har efter en del fram och tillbaka etablerat sig i Nordic United där han denna säsong stått för tre mål på de inledande 5 matcherna.

## 2023

En säsong där nästan allt strålkastarljus får riktas mot den stora raketen Deniz Gül. Alla andra hamnar på något sätt i skymundan, även om Fofana faktiskt gjorde 10 matcher i HTFF detta år. Listan för denna säsong får bli tema "spännande namn".\
\
**Isak Vural (Frosinone) 6.75, €700k:** *19 matcher - 3 mål*\
Vilken snackis. En överraskande transfer från turkiska jätten Fenerbahce där han framhölls som en supertalang av fansen. Meriter från turkiska ungdomslandslag och hade fått känna på spel i a-laget under träningsmatch. Det här kunde väl inte bli annat än succé? Jo, tydligen.\
Hela hans tid i Bajen kantades av rykten kring att han var en klubbvärvning med låg återköpsklausul. Känslan var att han bara skulle hem och studsa vidare, vilket på ett sätt visade sig bli sant.\
Efter ett år i klubben där han inte riktigt lyckades etablera sig i varken HTFF eller a-lag, flyttade han överraskande till italienska Frosinone, där han nu etablerat sig som startspelare i ett lag som tampas i mitten av Serie B!

**Wilgot Marshage (Sollentuna FK) 6.9, Ingen värdering:** *1 match*\
Oj, oj, oj. När Wilgot signade var jag nog inte ensam om att höja på ögonbrynen. Det nådde ända till kvällspressen att vi plockat in ett ungdomsproffs med landslagsmeriter, med erfarenhet från spel i både Milan och Torino. Att han dessutom var hammarbyare sedan barnsben skadade inte heller. Tyvärr blev det som så ofta för ungdomsproffs ett stort steg till seniorfotbollen. Han drabbades av en tidig skada som hämmade utveckligen och efter en ynka match under säsongen lämnade han för Sollentuna. Där han han etablerat sig som stabil startspelare och jag håller tummarna för att han kan ta sig högre än Ettan i sin karriär.

**Ian Pettersson (FC Rosengård) 7.18, Ingen värdering:** *10 matcher*\
Kanske en doldis för många här men var en spelare som jag hade ögonen på när han kom till Bajen. Hade ändå hunnit göra fem allsvenska matcher i Helsingborgs a-lag som tonåring. Det hör inte till vanligheten att en sådan spelare byter ned sig till Ettan! Men han såg en möjlighet att slå sig fram i ett Hammarby som ändå famlat lite på målvaktsposten. Tyvärr skulle det inte bli något a-lagsspel hos oss, flyttlasset gick inför förra säsongen ned till Skåne och FC Rosengård. Där har han sedan radat upp stabila prestationer i ett lag som för tillfället leder Ettan Södra. Visst finns där potential för 22 åringen att klättra högre i seriesystemet, faktiskt matchens lirare senast!\
![](</uploads/Screenshot 2025-05-02 at 14.17.25.png>)

## 2024

Den senaste upplagan av HTFF innehöll även den en radda intressanta spelare som lämnade laget under eller efter säsong. Jag kommer dock hålla mig lite i analyserna av spelarnas prestationer sedan de lämnade då jag planerar att skriva ett separat inlägg om dessa senare under säsongen. Men hittills kan vi i alla fall se att spelare som **Melvin Bajrovic** (28 matcher - 6 mål - 3 assist) och **Hampus Söderström** (26 matcher - 3 mål) fått en otroligt tuff start i Enes nybygga ÖSK. Fem raka förluster är inget kul facit även om prestationerna statistiskt sett OK ut:\
![](/uploads/Compare-stats-bajrovic-hampus.png)

**Elias Mohammad** (19 matcher - 6 mål - 3 assist) som lämnade för ADO Den Haag förra året verkar ännu inte kommit igång, elva tävlingsframträdanden totalt utan mål. Verkar ha nätat i träningsmatch men inte mer än så. Får hoppas att det lyfter för killen som trots allt hann med att göra en del poäng förra säsongen innan han lämnade.\
\
**Noah Åstrand John** (28 matcher - 1 assist) har inte heller haft någon imponerande start i Brage. Är bänkspelare som fått hoppa in i ett par matcher än så länge. Verkligen en spelare jag och många andra hade förhoppningar på, men som inte lyckats sticka ut tillräckligt i ett lag fullt av stortalanger. \
\
\-------------------\
\
Det blir spännande att följa alla dessa unga spelare i sina fortsatta karriärer. Jag planerar som sagt att skriva ett inlägg med med fokus på spelarna som lämnade inför denna säsong lite senare, när vi har lite mer statistik att kika på.

## Största missen?

Från de namn jag listat här ovan är det framförallt **Mendes**, **Douglas**, **Hofvander** och **Vural** som sticker ut i mina ögon. Hofvander kanske mindre på egna meriter och mer för att han landat i just gnaget, även om han visat sig vara en giftig målskytt i Umeå.\
Men Mendes och Douglas är svenskfostrade spelare som visat sig kunna prestera på landslagsnivå eller strax under. Spelare som hade kunnat färga i a-laget under andra omständigheter (tränare), spelare som sedan såldes utomlands för relativt stora pengar som andra klubbar fick ta lejonparten av.\
\
Vural är fortfarande spelaren som känns som den största talangen. Hade en stjärnglans redan när han kom till Bajen men förväntade sig nog att få speltid i a-laget relativt omgående. Så fort han förstod att det kunde bli ett par hundår i HTFF drog han ner till Rom, vilket man ju på ett sätt kan förstå. Har ju etablerat sig fort i ett lag på Serie B-nivå trots att han bara är 18 år. Det kan nog bli något stort av den killen.
