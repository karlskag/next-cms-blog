---
title: 'Talangkollen 2025: Del 1'
heroImg: /uploads/posts/talangkollen_hero.png
excerpt: >
  Djupdyk i årets talangskörd. En genomgång av spännande spelare som rör sig
  uppåt i hierarkin påväg mot a-laget!
author: content/authors/Karl-S.md
date: 2025-04-28T22:00:00.000Z
tags:
  - tag: content/tags/htff.mdx
  - tag: content/tags/talangkollen.mdx
---

Efter flera år av framgångsrik talangproduktion är det lätt att ställa sig frågan - när tar det slut? Sinar snart brunnen som Hjelmberg & Co grävt fram, eller kan vi fortsatt hoppas på en så extrem återväxt att vi kan lyfta eller sälja halva HTFF-truppen inför varje säsong, utan att resultaten sviktar? Låt oss stoppa ner en mätsticka och kontrollera årets vattenbestånd!

### Power ranking omgång 5

Efter en stark inledning på säsongen i Ettan Norra, med fyra segrar och en oavgjort på fem matcher är det svårt att inte imponeras. Det är däremot inte särkilt överraskande! Sedan säsongen 2021 när HTFF krigade sig kvar i serien efter stor dramatik, har vi som följer laget fått njuta av positivt trendande resultat samt prestationer av tilltagande stabilitet. Tabellplaceringarna 12\:a, 6\:a, 9\:a, 4\:a och nu 2\:a i ett tidigt skede, skvallrar om ett lag som trots all ombyggnation och oerfarenhet verkligen etablerat sig som ett starkt lag på seniornivå.

Det är tydligt att strategin med att plocka in flera lovande spelare som redan etablerat sig på Ettan-nivå inför denna säsong gör stor skillnad i hur snabbt laget kan prestera - där finns redan en vana av seniorspel och erfarenhet av dessa matcher. \
Spelare som Keyano Marrah, Amar Dzevlan och Björn Hedlöf spelade trots sin ringa ålder alla 26 - 29 matcher i serien 2024, även Benjamin Laturnus (ny från Nordic United) har tidigare år gjort många framträdanden i Ettan.\
\
Att vi kan locka ungdomslandslagsspelare som Marrah och Hedlöf till ett talanglag på detta vis kan inte beskrivas som annat än en maktdemonstration. Det var inte länge sedan man satte allt sitt hopp till spelare som Viktor Nordin, Dusan Jajic eller herr ["påminner väldigt mycket om Messi"](https://fotbolltransfers.com/nyheter/hammarbys-sportchef-hyllar-alsanati-paminner-mycket-om-messi/73075): André Alsanati.\
\
\----------------------

När vi kikar på statistiken ser vi att flera spelare kommit igång rejält. Både Hedström och Adindu har redan hunnit med fyra strutar vardera, och Elezaj har trots en skada på försäsongen serverat mackor på löpande band med fem assist på fyra matcher! \
![Skytteliga HTFF](</uploads/Screenshot 2025-04-29 at 12.35.17.png> "Intern skytteliga HTFF efter omgång 5")

Kontinuerligt under säsongen vill jag försöka lista några spelare vars insatser fått dem att stiga – eller sjunka – i mina ögon. Här är några inledande spaningar:

**+++ Samuel Adindu**\
*Status i a-laget: kan utmana en spelare som Madjed längre fram. Har x-faktor i sin explosivitet och näsa för mål, mer direkt i sitt spel.*\
\
Vindsnabb anfallare med en näsa för mål. Här på lån året ut som jag blir förvånad om man inte plockar in permanent.\
Visserligen en position som kan vara svår att slå sig in på om inte spelförståelse och defensiv når upp till allsvensk nivå (lex Alioum), men en spelartyp som nog är lätt att hjälpa vidare i karriären även om det inte flyger helt hos oss.\
Har i de inledande matcherna haft en extrem förmåga att accelerera förbi sina motståndare för att sedan komma till avslutslägen - som han även förvaltat på bästa sätt. De gånger han inte lyckats ta sig förbi i rena löpdueller upplever jag att han visat mycket styrka i 50/50 dueller där han ofta lyckas hålla bort sin motståndare och behålla bollen i farliga lägen. Här bilder från 1-0 målet senast, där han genom en perfekt bandysväng från kanten skär igenom backlinjen för att sedan lyfta bollen över målvakt. Läckert!![](</uploads/Screenshot 2025-04-29 at 13.30.17.png>)![](</uploads/Screenshot 2025-04-29 at 13.31.38.png>)Vill även lyfta fram en situation från matchen mot Sollentuna, där Adindu gjorde 1-0 målet efter en löpduell där han tvingades gå in i kropp på motståndaren, hålla bort och sedan akrobatiskt slå in bollen i burgaveln. Det är kul att se när det inte bara är speed utan även en oblyg fysikalitet i spelet!\
![](</uploads/Screenshot 2025-04-30 at 13.33.56.png>)![](</uploads/Screenshot 2025-04-30 at 13.34.31.png>)![](</uploads/Screenshot 2025-04-30 at 13.34.49.png>)**++ Gent Elezaj**\
*Status i a-laget: spännande men fortfarande oprövad. Som en mer välskolad Alper Demirol. Kan explodera om han får chansen och klarar tempot i allsvenskan.*\
\
Har varit på tapeten ett tag nu och redan debuterat i a-laget. Trots att han inte lyckats ta steget upp ordentligt kan jag inte annat än imponeras (och ibland frustreras) av killen. Dominerar matcher med sin passningsfot och blick för spelet, men kan i mina ögon ibland upplevas som lite väl avslappnad. Jag föreställer mig att han var helt inställd på a-lagsspel detta år och därför ligger i riskzonen för att bli missnöjd över att spela vidare i Ettan. *Trots detta* är det helt klart en spelare som sticker ut, fem ass på fyra matcher är inte illa pinkat!\
Jag ser honom som lagets regista, ligger ofta djupt och slår ut motståndarlinjer med precisa djupledsbollar från halvplan, i senaste matchen mot Assyriska assisterade han till 2-0 målet på just detta sätt - innan han själv satte trean.\
![](</uploads/Screenshot 2025-04-29 at 13.03.47.png>)Ett annat liknande exempel från matchen mot Sollentuna i början av april. Gent droppar ner mot backlinjen för att ta emot bollen på egen planhalva, omringad av motståndare lyckas han snabbt vända upp, förflytta sig till ett mindre utsatt läge och hitta en passningsväg framåt.\
![](</uploads/Screenshot 2025-04-30 at 10.13.10.png>)Djupledsbollen som följer för tankarna till Bojanic. Han hittar en assist längst med backen (!) genom i princip hela motståndarlaget. \
Den här förmågan är något jag med många andra är svag för. Han har ett spelsinne som håller på allsvensk nivå, det är jag övertygad om. Det är sällan jag sett en spelare i HTFF som kan dominera tempot i matcher på samma sett som Gent. \
![](</uploads/Screenshot 2025-04-30 at 10.13.56.png>)\
**+ Björn Hedlöf**\
*Status i a-laget: Ung talang som nog har en bit kvar att klättra. Kan se honom lira träningsmatcher redan i år men får stå på tillväxt i HTFF.*\
\
Har spelat fyra matcher hittills, med tre starter. Det sticker ut när en så ung spelare (16 bast) kan komma in i en grupp av extremt ambitiösa talanger och ta för sig direkt - trots att han delvis spelat på ovana positioner i försvaret.\
Har imponerat på mig med sin teknik, speed och styrka. Känns som en spelare som kan användas över hela planen, vi får se om positionsbyten kan öppna vägen till a-laget, Kim verkar i alla fall se störst potential [som just mittback](https://fotbollsthlm.se/hammarby/kim-hellberg-om-bjorn-hedlof-kan-bli-en-ofattbart-bra-mittback/).\
\
\----------------------\
\
Där får jag nöja mig för denna gång, tack för att du läste! Bloggen är ny men jag planerar att göra mer djupgående inlägg och analyser av specifika spelare och matcher varvat med mer övergripande inlägg som detta där jag delar med mig av spaningar från de senaste omgångarna både för a-laget och HTFF.
